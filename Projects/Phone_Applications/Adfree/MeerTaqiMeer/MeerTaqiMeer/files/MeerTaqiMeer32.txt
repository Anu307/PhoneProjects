Manind-e-shama majalis-e-shab ashkbar paya
 
manind-e-shama majalis-e-shab ashkbar paya
al qissa 'Mir ko hamne beikhtiyar paya
 
shahr-e-dil ek muddat ujra basa gamon main
akhir ujar dena uska qarar paya
 
itna na dil se milte na dil ko kho k rahte
jaisa kiya tha hamne waisa hi yar paya
 
kya aitabar yan ka phir us ko khwar dekha
jisne jahan main akar kuch aitabar paya
 
ahon k shole jis jan uthe hain 'Mir' se shab
wan ja k subah dekha musht-e-gubar paya


 