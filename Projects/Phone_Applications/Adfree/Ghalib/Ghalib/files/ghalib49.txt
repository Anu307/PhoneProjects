
phir mujhe diidaa-e-tar yaad aayaa 

phir mujhe diidaa-e-tar yaad aayaa 
dil jigar tashnaa-e-fariyaad aayaa 

[diidaa-e-tar=vet eyes, tashnaa=thirsty] 

dam liyaa thaa na qayaamat ne hanoz 
phir teraa vaqt-e-safar yaad aayaa 

[hanoz=yet/still ] 

saadagii haaye tamannaa yaanii 
phir wo naii_rang-e-nazar yaad aayaa 

[naii_rang=fascinating ] 

uzr-e-vaamaa.Ndagii ae hasrat-e-dil 
naalaa karataa thaa jigar yaad aayaa 

[uzr=excuse, vaamaa.Ndagii=tiredness ] 

zindagii yuu.N bhii guzar hii jaatii 
kyo.n teraa raah_guzar yaad aayaa 

kyaa hii rizavaan se la.Daaii hogii 
ghar teraa Khuld me.n gar yaad aayaa 

[rizvaa.N=doorkeeper of paradise, Khuld=heaven/paradise ] 

aah wo jurrat-e-fariyaad kahaa.N 
dil se ta.ng aake jigar yaad aayaa 

[jurrat=audacity/dare] 

phir tere kuuche ko jaata hai Khayaal 
dil-e-Gum_gashtaa magar yaad aayaa 

[kuuchaa=a narrow street/lane, Gum_gashtaa=missing ]

koii viiraanii-sii-viiraa.Nii hai 
dasht ko dekh ke ghar yaad aayaa 

[dasht=desert ] 

mai.n ne majanuu.N pe la.Dakapan me.n 'Asad' 
sang uThaayaa thaa ke sar yaad aayaa 

[sang=stone ] 