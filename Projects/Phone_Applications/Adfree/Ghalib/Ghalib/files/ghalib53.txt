
sab kahaa.N kuchh laalaa-o-gul me.n numaayaa.N ho gaii.n 

sab kahaa.N kuchh laalaa-o-gul me.n numaayaa.N ho gaii.n 
Khaak me.n kyaa suurate.n ho.ngii ki pinhaa.N ho gaii.n 

yaad thii hamako bhii rangaa rang bazmaaraaiiyaa.N 
lekin ab naqsh-o-nigaar-e-taaq-e-nisiyaa.N ho gaii.n 

[rangaa rang bazmaaraaiiyaa.N=decorations] 
[naqsh-o-nigaar=flowery decorations; taaq-e-nisiyaa.N=forgotten shelf] 

thii.n banaatunnaash-e-garduu.N din ko parde me.n nihaa.N 
shab ko unake jii me.n kyaa aaii ki uriyaa.N ho gaii.n 

[banaatunnaash-e-garduu.N=the stars comprising the Big Dipper; uriyaa.N=nude] 

qaid me.n yaaquub ne lii go na yuusuf kii Khabar 
lekin aa.Nkhe.n rauzan-e-diivaar-e-zi.ndaa.N ho gaii.n 

[rauzan=hole; zi.ndaa.N=prison] 

sab raqiibo.n se ho.n naaKhush, par zanaan-e-misr se 
hai zulaiKhaa Khush ke mahv-e-maah-e-kanaa.N ho gaii.n 

[misr=Egypt] 
[mahv-e-maah-e-kanaa.N=enraptured by the moon of Egypt (here denotes Yusuf)] 

juu-e-Khuu.N aa.Nkho.n se bahane do ki hai shaam-e-firaaq 
mai.n ye samajhuu.Ngaa ke shamae.n ho farozaa.N ho gaii.n 

[juu-e-Khuu.N=flow of blood] 

in pariizaado.n se le.nge Khuld me.n ham intaqaam 
qudarat-e-haq se yahii huure.n agar waa.N ho gaii.n 

nii.nd usakii hai, dimaaG usakaa hai, raate.n usakii hai.n 
terii zulfe.n jisake baazuu par parishaa.N ho gaii.n 

mai.n chaman me.n kyaa gayaa, goyaa dabistaa.N khul gayaa 
bul-bule.n sun kar mere naale, Gazal_Khvaa.N ho gaii.n 

[dabistaa.N=school; naale=lament; Gazal_Khvaa.N=poetic] 

vo nigaahe.n kyuu.N huii jaatii hai.n yaarab dil ke paar 
jo merii kotaahii-e-qismat se mizshgaa.N ho gaii.n 

[kotaahii-e-qismat=lack for fortune; mizshgaa.N=eyelids] 

bas ki rokaa mai.n ne aur siine me.n ubhare.n pai ba pai 
merii aahe.n baKhiyaa-e-chaak-e-gariibaa.N ho gaii.n 

[baKhiyaa=a stitching pattern] 

waa.N gayaa bhii mai.n to unakii gaaliyo.n kaa kyaa javaab 
yaad thii jitanii duaaye.n, sarf-e-darbaa.N ho gaii.n 

jaa.Nfizaa hai baadaa, jisake haath me.n jaam aa gayaa 
sab lakiire.n haath kii goyaa rag-e-jaa.N ho gaii.n 

[jaa.Nfizaa=life-giving; baadaa=liquor] 

ham muvahihad hai.n, hamaaraa kesh hai tark-e-ruusuum 
millate.n jab miT gaii.n, ajzaa-e-iimaa.N ho gaii.n 

[muvahihad=believer in one God; kesh=religion] 
[tark-e-ruusuum=departure from traditional practices] 
[millate.n=community; ajzaa-e-iimaa.N=part of religion] 

ra.nj se Khuugar huaa insaa.N to miT jaataa hai ra.nj 
mushkile.n mujh par pa.Di itanii ke aasaa.N ho gaii.n 

[Khuugar=used to] 

yuu.N hii gar rotaa rahaa 'Ghalib', to ae ahl-e-jahaa.N 
dekhanaa in bastiyo.n ko tum ki viiraa.N ho gaii.n 