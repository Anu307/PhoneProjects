
muddat huii hai yaar ko mahamaa.N kiye hue 

muddat huii hai yaar ko mahamaa.N kiye hue 
josh-e-qadah se bazm charaaGaa.N kiye hue 

[qadah=goblet ] 

karataa huu.N jamaa phir jigar-e-laKht-laKht ko 
arsaa huaa hai daavat-e-mizshgaa.N kiye hue 

[laKht=piece, mizshgaa.N=eyelid ] 

phir vazaa-e-ehatiyaat se rukane lagaa hai dam 
baraso.n hue hai.n chaak girebaa.N kiye hue 

[vazaa=conduct/behaviour, ehatiyaat=care, chaak=torn, girebaa.N=collar ] 

phir garm_naalaa haaye sharar_baar hai nafas 
muddat huii hai sair-e-charaaGaa.N kiye hue 

[sharar_baar=raining sparks of fire, nafas=breath ] 

phir pursish-e-jaraahat-e-dil ko chalaa hai ishq 
saamaa.N-e-sad_hazaar namak_daa.N kiye hue 

[pursish=enquiry, jaraahat (or jiraahat)=surgery, sad=hundred] 
[namak_daa.N=container to keep salt ] 

phir bhar rahaa huu.N Khaamaa-e-mizshgaa.N baa_Khuun-e-dil 
saaz-e-chaman_taraazii-e-daamaa.N kiye hue 

[ Khaama=pen, mizhgaa.N=eyelid, saaz=disposition, taraazii=consenting ] 

baa_ham_digar hue hai.n dil-o-diidaa phir raqiib 
nazzaaraa-o-Khayaal kaa saamaa.N kiye hue 

[ham_digar=mutual/in betveen, saamaa.N=confront ] 

dil phir tavaaf-e-kuu-e-malaamat ko jaaye hai 
pi.ndaar kaa sanam_kadaa viiraa.N kiye hue 

[tavaaf=circuit, kuu=lane/street, malaamat=blame] 
[pi.ndaar=pride/arrogance, sanam_kadaa=temple ] 

phir shauq kar rahaa hai Khariidaar kii talab 
arz-e-mataa-e-aql-o-dil-o-jaa.N kiye hue 

[talab=search, mataa=valuables ] 

dau.De hai phir har ek gul-o-laalaa par Khayaal 
sad_gul_sitaa.N nigaah kaa saamaa.N kiye hue 

phir chaahataa huu.N naamaa-e-dil_daar kholanaa 
jaa.N nazar-e-dil_farebii-e-unvaa.N kiye hue 

[naama-e-dildaar=love letter, unvaa.N=title] 

maa.Nge hai phir kisii ko lab-e-baam par havas 
zulf-e-siyaah ruKh pe pareshaa.N kiye hue 

[lab-e-baam=the corner of a terrace, siyaah=black/dark ] 

chaahe phir kisii ko muqaabil me.n aarazuu 
surme se tez dashnaa-e-mizshgaa.N kiye hue 

[muqaabil=confronting, dashnaa=dagger, mizshgaa.N=eyelids ] 

ik nau_bahaar-e-naaz ko taake hai phir nigaah 
chehara furoG-e-mai se gulistaa.N kiye hue 

[nau_bahaar-e-naaz=lover, furoG=light/bright ] 

phir jii me.n hai ki dar pe kisii ke pa.De rahe.n 
sar zer baar-e-minnat-e-darbaa.N kiye hue 

[sar zer baare=bowed head] 

jii Dhuu.NDhataa hai phir vahii fursat ke raat din 
baiThe rahe.n tasavvur-e-jaanaa.N kiye hue 

[tasavvur=imagination] 

'Ghalib' hame.n na chhe.D ki phir josh-e-ashk se 
baiThe hai.n ham tahayyaa-e-tuufaa.N kiye hue 

[tahayyaa=determined ] 