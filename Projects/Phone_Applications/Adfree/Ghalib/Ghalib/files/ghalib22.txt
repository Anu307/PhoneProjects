
hairaa.N huu.N dil ko rouu.N ki piituu.N jigar ko mai.n 

hairaa.N huu.N dil ko rouu.N ki piituu.N jigar ko mai.n 
maqaduur huu.N to saath rakhuu.N nauhaagar ko mai.n 

[maqduur=capable; nauhaagar=mourner] 

chho.Daa na rashk ne ki tere ghar kaa naam luu.N 
har ek se puuchhataa huu.N ki jaauu.N kidhar ko mai.n 

[rashk=jealousy] 

jaana pa.Daa raqiib ke dar par hazaar baar 
ai kaash jaanataa na terii rahaguzar ko mai.n 

[raqiib=opponent; rahaguzar=path] 

hai kyaa jo kas ke baa.Ndhiye merii balaa Dare 
kyaa jaanataa nahiiN huu.N tumhaarii kamar ko mai.n 

lo vo bhii kahate hai.n ki ye be_nang-o-naam hai 
ye jaanataa agar to luTaataa na ghar ko mai.n 

chalataa huu.N tho.Dii duur har ik tez rau ke saath 
pahachaanataa nahii.n huu.N abhii raahabar ko mai.n 

[rau=currents; raahabar=guide ] 

Khvaahish ko ahamaqo.n ne parastish diyaa qaraar 
kyaa puujataa huu.N us but-e-bedaadagaar ko mai.n 

[ahamaq=fool/idiot; parastish=worship, but=idol/lover; bedaadgar=cruel ] 

phir beKhudii me.n bhuul gayaa raah-e-kuu-e-yaar 
jaataa vagarnaa ek din apanii Khabar ko mai.n 

[beKhudii=rapture; kuu-e-yaar=lover's street] 

apane pe kar rahaa huu.N qiyaas ahal-e-dahar kaa 
samajhaa huu.N dil paziir mataa-e-hunar ko mai.n 

[qiyaas=supposition; ahal=people; dahar=era] 
[paziir=receiving; mataa=wealth; hunar=skill] 

"Ghalib" Khudaa kare ki savaar-e-sama.nd-e-naaz 
dekhuu.N alii bahaadur-e-aaliiguhar ko mai.n 

[savaar=rider; sama.nd=horse; aaliiguhar=belonging to a high caste or a rich family] 