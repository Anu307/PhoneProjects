
ishq mujhako nahii.n vahashat hii sahii 

ishq mujhako nahii.n vahashat hii sahii 
merii vahashat terii shoharat hii sahii 

[vahashat=solitude; shoharat=fame] 

qataa kiije na ta'alluq ham se 
kuchh nahii.n hai to adaavat hii sahii 

[qataa=to break; ta'alluq=relation; adaavat=animosity] 

mere hone me.n hai kyaa rusvaa_ii 
ye vo majalis nahii.n Khalvat hii sahii 

[majalis=assembly; Khalvat=isolation] 

ham bhii dushman to nahii.n hai.n apane 
Gair ko tujh se mohabbat hii sahii 

apanii hastii hii se ho jo kuchh ho 
aagahii gar nahii.n Gafalat hii sahii 

[hastii=existence; aagahii=fore knowledge; Gafalat=negligence] 

umr har cha.nd ke hai barq-e-Khiraam 
dil ke Khuu.N karane kii fursat hii sahii 

[barq=lightning; Khiraam=manner of walking] 

ham koii tarq-e-vafaa karate hai.n 
na sahii ishq musiibat hii sahii 

[tarq=relinquishment] 

kuchh to de ai falak-e-na_i.nsaaf 
aah-o-fariyaad kii ruKhasat hii sahii 

[falak=sky] 

ham bhii tasliim kii Khuu Daale.nge 
beniyaazii terii aadat hii sahii 

[tasliim=greeting/salution; Khuu=habit; beniyaazii=independence] 

yaar se chhe.Daa chalii jaaye "Asad" 
gar nahii.n vasl to hasarat hii sahii 

[vasl=meeting; hasarat=desire ] 