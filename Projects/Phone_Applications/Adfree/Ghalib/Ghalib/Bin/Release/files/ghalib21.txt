
hai bas ki har ik unake ishaare me.n nishaa.N aur 

hai bas ki har ik unake ishaare me.n nishaa.N aur 
karate hai.n muhabbat to guzarataa hai gumaa.N aur 

[gumaa.N=doubt] 

yaa rab vo na samajhe hai.n na samajhe.nge merii baat 
de aur dil unako jo na de mujhako zubaa.N aur 

abaruu se hai kyaa us nigaah -e-naaz ko paiba.nd 
hai tiir muqarrar magar usakii hai kamaa.N aur 

[abaruu=eyebrow; paiba.nd=patch] 

tum shahar me.n ho to hame.n kyaa Gam jab uThe.nge 
le aaye.nge baazaar se jaakar dil-o-jaa.N aur 

har cha.nd subuk_dast hue but_shikanii me.n 
ham hai.n to abhii raah me.n hai sang-e-giraa.N aur 

[subuk_dast=expert; but_shikanii=iconoclast; sang=stone; giraa.N=heavy ] 

hai Khuun-e-jigar josh me.n dil khol ke rotaa 
hote kaii jo diidaa-e-Khuu.Nnaaba_fishaa.N aur 

[diidaa=eye; Khuu.Nnaaba=mixture of blood and water; fishaa. N=to shed] 

marataa huu.N is aavaaz pe har cha.nd sar u.D jaaye 
jallaad ko lekin vo kahe jaaye ki haa.N aur 

logo.n ko hai Khurshiid-e-jahaa.N taab kaa dhokaa 
har roz dikhaataa huu.N mai.n ik daaG-e-nihaa.N aur 

[Khurshiid=sun; taab=power (here it means brightness); nihaa.N=hidden ]

letaa na agar dil tumhe.n detaa koii dam chain 
karataa jo na marataa koii din aah-o-fuGaa.N aur 

paate nahii.n jab raah to cha.D jaate hai.n naale 
rukatii hai merii tabaa to hotii hai ravaa.N aur 

[naale=lament; tabaa=temperament] 

hai.n aur bhii duniyaa me.n suKhanavar bahut achchhe 
kahate hai.n ki 'Ghalib' kaa hai a.ndaaz-e-bayaa.N aur 

[suKhanavar=poet] 