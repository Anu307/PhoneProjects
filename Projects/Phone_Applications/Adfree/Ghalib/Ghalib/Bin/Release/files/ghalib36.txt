
koii din gar zi.ndaganii aur hai 

koii din gar zi.ndaganii aur hai 
apane jii me.n hamane Thaanii aur hai 

aatish-e-dozaKh me.n ye garmii kahaa.N 
soz-e-Gam hai nihaanii aur hai 

[dozaKh=hell; soz=passion/heat; nihaanii=hidden ] 

baarahaa dekhii.n hai.n unakii ra.njishe.n 
par kuchh ab ke sar_giraanii aur hai 

[sar_giraanii=pride] 

deke Khat muu.Nh dekhataa hai naamaabar 
kuchh to paiGaam-e-zabaanii aur hai 

[naamaabar=messenger] 

qaataa-e-amaar hai aksar nujuum 
vo balaa-e-aasamaanii aur hai 

[qaata-e-amaar=killers; nujuum=stars; balaa-e-aasamaanii=catastrophe] 

ho chukii.n "Ghalib" balaaye.n sab tamaam 
ek marg-e-naagahaanii aur hai 

[balaaye.n=calamity; marg=death; naagahaanii=sudden/accidental] 