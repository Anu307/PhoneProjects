
ghar jab banaa liyaa hai tere dar par kahe baGair 

ghar jab banaa liyaa hai tere dar par kahe baGair 
jaanegaa ab bhii tuu na meraa ghar kahe baGair 

kahate hai.n, jab rahii na mujhe taaqat-e-suKhan 
jaanuu.N kisii ke dil ki mai.n kyuu.Nkar kahe baGair 

[taaqat-e-suKhan=strength to speak] 

kaam us se aa pa.Daa hai ki jisakaa jahaan me.n 
leve naa koii naam sitamagar kahe baGair 

jii me.n hii kuchh nahii.n hai hamaare vagarnaa ham 
sar jaaye yaa rahe na rahe.n par kahe baGair 

chho.Duu.Ngaa mai.n na us but-e-kaafir kaa puujanaa 
chho.De na Khalq go mujhe kaafir kahe baGair 

[but=idol, Khalq=world ] 

maqsad hai naaz-o-Gamzaa vale guftaguu me.n kaam 
chalataa nahii.n hai, dashnaa-o-Kha.njar kahe baGair 

[Gamzaa=amorous glance; dashnaa=dagger ] 

har chand ho mushaahidaa-e-haq kii guftaguu 
banatii nahii.n hai baadaa-o-saaGar kahe baGair 

[mushaahid-e-haq=inspection of truth;] 

baharaa huu.N mai.n to chaahiye duunaa ho iltafaat 
sunataa nahii.n huu.N baat muqarrar kahe baGair 

[iltafaat=mercy; muqarrar=again] 

"Ghalib" na kar huzuur me.n tuu baar-baar arz 
zaahir hai teraa haal sab un par kahe baGair 