
vo firaaq aur wo visaal kahaa.N 

vo firaaq aur wo visaal kahaa.N 
vo shab-o-roz-o-maah-o-saal kahaa.N 

fursat-e-kaarobaar-e-shauq kise 
zauq-e-nazzaaraa-e-jamaal kahaa.N 

[zauq=delight/joy, jamaal=beauty ] 

dil to dil vo dimaaG bhii na rahaa 
shor-e-saudaa-e-Khat-o-Khaal kahaa.N 

thii wo ik shakhs ke tasavvur se 
ab vo raa.Nnaaii-e-Khayaal kahaa.N 

[tasavvur=imagination, raa.Nnaaii-e-Khayaal=tender thoughts] 

aisaa aasaa.N nahii.n lahuu ronaa 
dil me.n taaqat jigar me.n haal kahaa.N 

[haal=spiritual ecstasy] 

hamase chuuTaa qimaar_Khaanaa-e-ishq 
vaa.N jo jaaye.N girah me.n maal kahaa.N 

[qimaar_Khaanaa=casino, girah=knot/joint ] 

fikr-e-duniyaa me.n sar khapaataa huu.N 
mai.n kahaa.N aur ye vabaal kahaa.N 

[vabaal=calamity] 

muzamahil ho gaye quvaa 'Ghalib' 
wo anaasir me.n aitadaal kahaa.N 

[muzamahil=lethargic, quvaa=powers, anaasiir=elements, aitadaal=moderation ] 