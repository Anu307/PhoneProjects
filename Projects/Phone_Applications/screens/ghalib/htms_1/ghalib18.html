<CENTER>
<P><BR><STRONG>ghar jab banaa liyaa hai tere dar par kahe baGair <BR></STRONG>
<P>

<P>
<P>ghar jab banaa liyaa hai tere dar par kahe baGair <BR>jaanegaa ab bhii tuu na meraa ghar kahe baGair <BR>
<P>kahate hai.n, jab rahii na mujhe taaqat-e-suKhan <BR>jaanuu.N kisii ke dil ki mai.n kyuu.Nkar kahe baGair <BR>
<P>[taaqat-e-suKhan=strength to speak] <BR>
<P>kaam us se aa pa.Daa hai ki jisakaa jahaan me.n <BR>leve naa koii naam sitamagar kahe baGair <BR>
<P>jii me.n hii kuchh nahii.n hai hamaare vagarnaa ham <BR>sar jaaye yaa rahe na rahe.n par kahe baGair <BR>
<P>chho.Duu.Ngaa mai.n na us but-e-kaafir kaa puujanaa <BR>chho.De na Khalq go mujhe kaafir kahe baGair <BR>
<P>[but=idol, Khalq=world ] <BR>
<P>maqsad hai naaz-o-Gamzaa vale guftaguu me.n kaam <BR>chalataa nahii.n hai, dashnaa-o-Kha.njar kahe baGair <BR>
<P>[Gamzaa=amorous glance; dashnaa=dagger ] <BR>
<P>har chand ho mushaahidaa-e-haq kii guftaguu <BR>banatii nahii.n hai baadaa-o-saaGar kahe baGair <BR>
<P>[mushaahid-e-haq=inspection of truth;] <BR>
<P>baharaa huu.N mai.n to chaahiye duunaa ho iltafaat <BR>sunataa nahii.n huu.N baat muqarrar kahe baGair <BR>
<P>[iltafaat=mercy; muqarrar=again] <BR>
<P>"Ghalib" na kar huzuur me.n tuu baar-baar arz <BR>zaahir hai teraa haal sab un par kahe baGair <BR>

<P>

<P></CENTER>
<HR>
