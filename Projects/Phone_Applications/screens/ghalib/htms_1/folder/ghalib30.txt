
jaur se baaz aaye par baaz aaye.n kyaa 

jaur se baaz aaye par baaz aaye.n kyaa 
kahate hai.n ham tum ko muu.Nh dikhalaaye.n kyaa 

[jaur=opression] 

raat din gardish me.n hai.n saat aasmaa.N 
ho rahegaa kuchh na kuchh ghabaraaye.n kyaa 

[gardish=misfortune] 

laag ho to us ko ham samajhe.n lagaav 
jab na ho kuchh bhii to dhokaa khaaye.N kyaa 

[laag=love/affection] 

ho liye kyo.n naamaabar ke saath-saath 
yaa rab apane Khat ko ham pahuu.Nchaaye.n kyaa 

[naamaabar=messanger] 

mauj-e-Khuu.N sar se guzar hii kyo.n na jaaye 
aastaan-e-yaar se uTh jaaye.n kyaa 

[mauj=wave; aastaan=abode ] 

umr bhar dekhaa kiye marane kii raah 
mar gae par dekhiye dikhalaaye.n kyaa 

puuchhate hai.n vo ki "Ghalib" kaun hai 
koii batalaao ki ham batalaaye.n kyaa 