
dhotaa huu.N jab mai.n piine ko us siimatan ke paa.Nv 

dhotaa huu.N jab mai.n piine ko us siimatan ke paa.Nv 
rakhaataa hai zid se khe.nch kar baahar lagan ke paa.Nv 

[siimatan=silver-bodied (fair skinned), lagan=basin] 

dii saadagii se jaan pa.Duu.N kohakan ke paa.Nv 
hai haat kyo.n na TuuT gae piirazan ke paa.Nv 

[kohakan=a mountain digger (a reference to Farhad); hai haat=alas;] 
[piirazan=old woman (a reference to the old woman 
who gave Farhad the false news of Shirin's death)] 

bhaage the ham bahut so usii kii sazaa hai ye 
hokar asiir daabate hai.n raahazan ke paa.Nv 

[asiir=prisoner; raahazan=robber] 

maraham kii justajuu me.n phiraa huu.N jo duur-duur 
tan se sivaa fiGaar hai.n is Khastaa tan ke paa.Nv 

allaah re zauq-e-dashtan_vardii ke ba_ade-marg 
hilate hai.n Khud-ba-Khud mere a.ndar kafan ke paa.Nv 

[dashtan_vardii=to roam around in wilderness; marg=death] 

hai josh-e-gul bahaar me.n yaa.N tak ki har taraf 
u.Date hue ulajhate hai.n murG-e-chaman ke paa.Nv 

[murG-e-chaman=birds of the garden] 

shab ko kisii ke Khvaab me.n aayaa na ho kahii.n 
dukhate hai.n aaj us but-e-naazuk_badan ke paa.Nv 

'Ghalib' mere kalaam me.n kyo.n kar mazaa na ho 
piitaa huu.N Khusro-e-shiirii.n_suKhan ke paa.Nv 

[Khusro-e-shiirii.n_suKhan=sweet spoken king ( here referring to Bahadur Shah Zafar)] 