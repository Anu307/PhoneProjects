
dil-e-naadaa.N tujhe huaa kyaa hai 

dil-e-naadaa.N tujhe huaa kyaa hai 
aaKhir is dard kii davaa kyaa hai 

ham hai.n mushtaaq aur vo bezaar 
yaa ilaahii ye maajaraa kyaa hai 

[mushtaaq=interested; bezaar=displeased/sick of] 

mai.n bhii muu.Nh me.n zabaan rakhataa huu.N 
kaash puuchho ki muddaa kyaa hai 

jab ki tujh bin nahii.n koii maujuud 
phir ye ha.ngaamaa, ai Khudaa kyaa hai 

qataah: 

ye parii cheharaa log kaise hai.n 
Gamazaa-o-ishvaa-o-adaa kyaa hai 

shikan-e-zulf-e-ambarii kyo.n hai 
nigah-e-chashm-e-surmaa saa kyaa hai 

[shikan=wrinkle, ambarii=fragrance] 

sabazaa-o-gul kahaa.N se aaye hai.n 
abr kyaa chiiz hai havaa kyaa hai 

hamako unase vafaa kii hai ummiid 
jo nahii.n jaanate vafaa kyaa hai 

haa.N bhalaa kar teraa bhalaa hogaa 
aur darvesh kii sadaa kyaa hai 

[darvesh=medicant; sadaa=voice] 

jaan tum par nisaar karataa huu.N 
mai.n nahii.n jaanataa duaa kyaa hai 

mai.n ne maanaa ki kuchh nahii.n 'Ghalib'
muft haath aaye to buraa kyaa hai 