
taskii.N ko ham na roe.n jo zauq-e-nazar mile 

taskii.N ko ham na roe.n jo zauq-e-nazar mile 
huraa.N-e-Khuld me.n terii suurat magar mile 

apanii galii me.n mujh ko na kar dafn baad-e-qatl 
mere pate se Khalq ko kyo.n teraa ghar mile 

saaqii garii kii sharm karo aaj varnaa ham 
har shab piyaa hii karate hai.n mai jis qadar mile 

tujh se to kuchh kalaam nahiin lekin ae nadiim 
meraa salaam kahiiyo agar naamaabar mile 

tum ko bhii ham dikhaaye ke majanuu.N ne kyaa kiyaa 
fursat kashaakash-e-Gam-e-pinhaa.N se gar mile 

laazim nahii.n ke Khijr kii ham pairavii kare.n 
maanaa ke ek buzurg hame.n ham safar mile 

ae saakanaan-e-kuchaa-e-dil_daar dekhanaa 
tum ko kahii.n jo Ghalib-e-aashuftaa sar mile 