<CENTER>
<P><BR><STRONG>Gair le.n mahafil me.n bose jaam ke <BR></STRONG>
<P>

<P>
<P>Gair le.n mahafil me.n bose jaam ke <BR>ham rahe.n yuu.N tashnaalab paiGaam ke <BR>
<P>Khastagii ka tum se kyaa shikavaa ke ye <BR>hathaka.nDe hai.n charKh-e-niilii faam ke <BR>
<P>[Khastagii=injury/fatigue; shikavaa=complaint; hathaka.nDe=tactics] <BR>[charKh=sky; niilii_faam=blue coloured] <BR>
<P>Khat likhe.nge garche matalab kuchh na ho <BR>ham to aashiq hai.n tumhaare naam ke <BR>
<P>raat pii zam-zam pe may aur sub_h-dam <BR>dho_e dhabbe jaamaa-e-eharaam ke <BR>
<P>[zam-zam=a well in Kabaa whose water is considered holy;] <BR>[sub_h-dam=at dawn; eharaam=dress for Haj]<BR>
<P>dil ko aa.Nkho.n ne pha.Nsaayaa kyaa magar <BR>ye bhii halqe hai.n tumhaare daam ke <BR>
<P>[halqa=loop; daam=trap or net] <BR>
<P>shaah ke hai Gusl-e-sehat kii Khabar <BR>dekhiye din kab phire.n hammaam ke <BR>
<P>[Gusl=bath, sehat=health, hammaam=bathroom] <BR>
<P>ishq ne 'Ghalib' nikammaa kar diyaa <BR>varnaa ham bhii aadamii the kaam ke <BR>

<P>

<P></CENTER>
<HR>
