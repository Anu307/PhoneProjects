
vo aake Khwaab me.n taskiin-e-iztiraab to de 

vo aake Khvaab me.n taskiin-e-iztiraab to de 
vale mujhe tapish-e-dil majaal-e-Khwaab to de 

[taskiin=satisfaction; iztiraab=anxiety; tapish=burn; majaal=strength] 

kare hai qatl lagaavaT me.n teraa ro denaa 
terii tarah koii teG-e-nigaah ko aab to de 

[teG=sword, aab=sharpen] 

dikhaake jumbish-e-lab hii tamaam kar hamako 
na de jo bosaa to muu.Nh se kahii.n javaab to de 

[jumbish=motion, bosaa=kiss] 

pilaa de oak se saaqii jo hamase nafrat hai 
pyaalaa gar nahii.n detaa na de, sharaab to de 

[oak=palm of the hand] 

'Asad' Khushii se mere haath paa.Nv phuul gae 
kahaa jo us ne zaraa mere paa.Nv daab to de 