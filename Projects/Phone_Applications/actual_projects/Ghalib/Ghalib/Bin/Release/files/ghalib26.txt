
husn-e-maah garche baa_ha.ngaam-e-kamaal achchhaa hai 

husn-e-maah garche baa_ha.ngaam-e-kamaal achchhaa hai 
us se meraa maah-e-Khurshiid-e-jamaal achchhaa hai 

[maah=muun; Khurshiid=sun; jamaal=beauty] 

bosaa dete nahii.n aur dil pe hai har lahajaa nigaah 
jii me.n kahate hai.n muft aaye to maal achchhaa hai 

[bosaa=kiss] 

aur baazaar se le aaye.n agar TuuT gayaa 
saaGar-e-jam se meraa jaam-e-sifaal achchaa hai 

[saaGar-e-jam=Jamshed's cup, jaam-e-sifaal=clay cup] 

betalab de.n to mazaa usame.n sivaa mialtaa hai 
vo gadaa jisako na ho Khuu-e-savaal achchhaa hai 

[betalab=without asking; gadaa=beggar; Khuu=habit] 

unake dekhe se jo aa jaatii hai muu.Nh par raunaq 
vo samajhate hai.n ki biimaar kaa haal achchhaa hai 

dekhiye paate hai.n ushshaaq buto.n se kyaa faiz 
ik birahaman ne kahaa hai ki ye saal achchhaa hai 

[ushshaaq=lovers; faiz=blessing] 

ham_suKhan teshe ne farahaad ko shiirii.n se kiyaa 
jis tarah kaa bhii kisii me.n ho kamaal achchhaa hai 

[tesha=axe ] 

qataraa dariyaa me.n jo mil jaaye to dariyaa ho jaaye 
kaam achchaa hai vo jisakaa ma'aal achchhaa hai 

[ma'aal=result] 

Khijr sulataan ko rakhe Khaaliq-e-akbar sar_sabz 
shaah ke baaG me.n ye taazaa nihaal achchha hai 

[Khijr sulataan=one of Badshah Zafar's son; Khaaliq=God] 
[akbar=greatest; sar_sabz=fertile; nihaal=tree] 

hamako maaluum hai jannat kii haqiiqat lekin 
dil ke Khush rakhane ko Ghalib ye Khayaal achchha hai 