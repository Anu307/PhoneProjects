
us bazm me.n mujhe nahii.n banatii hayaa kiye 

us bazm me.n mujhe nahii.n banatii hayaa kiye 
baiThaa rahaa agarche ishaare huaa kiye 

dil hii to hai siyaasat-e-darbaa.N se Dar gayaa 
mai.n aur jaauu.N dar se tere bin sadaa kiye 

[siyaasat=politics, darbaa.N=doorkeeper/sentry, dar=door] 
[sadaa=sound, here it means conversation ] 

rakhataa phiruu.N huu.N Khiirqaa-o-sajjaadaa rahan-e-mai 
muddat huii hai daavat-e-aab-o-havaa kiye 

[Khiirqa=a patched garme.nt, sajjaada=a prayer carpet, rahn=mortgage, aab-o-hava=climate] 

be_sarfaa hii guzaratii hai, ho garche umr-e-Khizr 
hazarat bhii kal kahe.nge ki ham kyaa kiyaa kiye 

[be_sarfaa=simple life, umr-e-Khijz=everlasting life ] 

maqaduur ho to Khaak se puuchhuu.N ke ae laiim 
tuune vo ga.nj haaye giraa.N_maayaa kyaa kiye 

[maqaduur=capable, Khaak=dust/earth, laiim=miserly] 
[ga.nj=treasure/wealth, giraa.N_maayaa=valuble/precious ] 

kis roz tohamate.n na taraashaa kiye aduu 
kis din hamaare sar pe na aare chalaa kiye 

[tohamate.n=accusations, aduu=enemy ] 

sohabat me.n Gair kii na pa.Dii ho kahii.n ye Khuu 
dene lagaa hai bose baGair iltijaa kiye 

[sohabat=company, Khuu=habit, bose=kisses, iltijaa=request ] 

zid kii hai aur baat magar Khuu burii nahii.n 
bhuule se us ne saika.Do.n vaade-vafaa kiye 

[Khuu=habit ] 

'Ghalib' tumhii.n kaho ki milegaa javaab kyaa 
maanaa ki tum kahaa kiye aur vo sunaa kiye 