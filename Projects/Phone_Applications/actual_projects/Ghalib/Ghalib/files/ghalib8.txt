maanaa-e-dasht naavardii ko_ii tadabiir nahii.n 
ek chakkar hai mere paao.n me.n za.njiir nahii.n 
hasarat-e-lazzat-e-aazar rahii jaatii hai 
jaadah-e-raah-e-vafaa juz dam-e-shamshiir nahii.n 
ra.nj-e-naa-ummiidii-e-jaaved gavaaraa rahiyo 
Khush huu.N gar naalaa zabuunii kash-e-taasiir nahii.n 
sar khujaataa hai jahaa.N zaKhm-e-sar achchaa ho jaye 
lazzat-e-sang baa-a.ndaazaa-e-taqariir nahii.n 
jab karam ruKhsat-e-bebaakii-o-gustaaKhii de 
ko_ii taqasiir ba-juz Khaslat-e-taqasiir nahii.n 
"Ghalib" apanaa ye aqiidaa hai baqaul-e-naasiKh 
aap be-beharaa hai.n jo motaaqid-e-miir nahii.n 