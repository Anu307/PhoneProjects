Gam-e-duniyaa se gar paa_ii bhii fursat sar uThaane kii " 
Gam-e-duniyaa se gar paa_ii bhii fursat sar uThaane kii 
falak kaa dekhanaa taqariib tere yaad aane kii 

[falak=sky; taqariib=reason] 

khulegaa kis tarah mazamuu.N mere maktuub kaa yaarab 
qasam khaa_ii hai us kaafir ne kaaGaz ke jalaane kii 

[mazamuu.N= topic/subject; maktuub=letter] 

lipaTanaa paraniyaa.N me.n sholaa-e-aatish kaa aasaa.N hai 
vale mushkil hai hikamat dil me.n soz-e-Gam chhupaane kii 

[paraniyaa.N=fine muslin/silk cloth; vale=but; hikamat=cure] 

u.nhe.n ma.nzuur apane zaKhmiyo.n kaa dekh aanaa thaa 
uThe the sair-e-gul ko dekhanaa shoKhii bahaane kii 

hamaarii saadagii thii iltafaat-e-naaz par maranaa 
teraa aanaa na thaa zaalim magar tamahiid jaane kii 

[iltafaat=benevolence (iltefaat-e-naaz meaning beloved here); tamahiid=excuse] 

laqad-kob-e-havaadis kaa tahammul kar nahii.n sakatii 
merii taaqat ke zaami.n thii buto.n ke naaz uThaane kii 

[laqadkob-e-havaadis=vagaries of misfortune] 
[tahammul=tolerance; zaami.n=one who takes responsibility for] 

kahuu.N kyaa Khuubi-e-auzaaG-e-ibnaa-e-zamaa.N "Ghalib" 
badii kii usane jis se hamane kii thii baarahaa nekii 

[Khuubi-e-auzaaG-e-ibnaa-e-zamaa.N=the goodness of founders of today's society] 
(This is a sarcastic comment by Ghalib) 